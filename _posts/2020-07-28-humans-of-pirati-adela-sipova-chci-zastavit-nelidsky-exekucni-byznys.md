---
category: blog
layout: post
date: 2020-07-28
#published: false
tags: senátní_volby humans_of_Piráti
title: 'Humans of Piráti Adéla Šípová: chci zastavit nelidský exekuční byznys'
description: 'senátní volby, humans of Piráti'
author: Adéla Šípová
authorId: adela.sipova
image: posts/2020/adela-HOP.jpg
---

Táta mě učil pravdomluvnosti a nesnášel přetvářku. Možná i proto jsem citlivá na nespravedlnost a právě to mě dovedlo až ke studiu práv.

Začínala jsem jako samostatná advokátka na Kladně. Později jsem pracovala pro významné mezinárodní kanceláře, abych se nakonec vrátila zpět k lidem. Zjistila jsem totiž, že svět velkých korporací mi mnoho neříká. Chyběly mi obyčejné lidské příběhy a ztrácela jsem úctu ke své jinak krásné práci. Nyní jsem opět mezi lidmi a přináší mi to obrovské uspokojení. Těším se do práce, přemýšlím, co lidi tíží a často přicházím na to, že bez nezbytných změn zákonů to nepůjde. Například v oblasti exekucí, které lidem ničí radost ze života a poškozují budoucnost jejich dětí.

To je jeden z důvodů, proč jsem rozhodla kandidovat do Senátu. Chci přispět svými znalostmi a zkušenostmi ve prospěch nás všech a prosazovat zlepšení zákonů nejen v této oblasti. Je totiž už načase, aby se dařilo prostě všem, i těm, kteří mají horší výchozí podmínky. Vyspělý stát se pozná podle toho, jak se umí postarat o své nejslabší.

A rodina? Jsem vdaná a se svým manželem vychovám pět dětí, čtyři dcery a jednoho syna. Myslím, že zejména mé dcery mají po mně určitou vzdorovitost. Otevřené debaty a osobní politické angažmá jsou ostatně určitou genetickou výbavou celé mé širší rodiny. Na své děti jsem neskutečně pyšná, jsou to nejlepší, co se mi kdy povedlo. A i kvůli nim mi stojí za to zvednout prapor a vstoupit do veřejného života viditelnějším způsobem.

Více na osobním [webu](https://www.adelasipova.cz/) nebo [Facebookové stránce](https://www.facebook.com/adeladosenatu2020).
