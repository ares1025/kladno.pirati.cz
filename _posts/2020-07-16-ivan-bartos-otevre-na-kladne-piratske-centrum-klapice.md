---
category: blog
layout: post
date: 2020-07-16
#published: false
tags: pirátské_centrum tisková_zpráva krajské_volby 
title: 'Ivan Bartoš otevře na Kladně Pirátské centrum KlaPiCe'
description: 'krajské volby, pirátské centrum, tisková zpráva'
author: Mediální odbor
#authorId: ivan.bartos
image: posts/2020/klapice.jpg
---

*Kladno, 16. července* – Předseda Pirátů Ivan Bartoš otevře nové Kladenské Pirátské centrum (KlaPiCe). Slavnostní zahájení proběhne 16. července v 18 hodin za účasti kandidátek do senátu a krajského zastupitelstva Adély Šípové a Lucie Cirkva Chocholové. Pirátské komunitní centrum bude sloužit i jako právní poradna a výdejní místo potravinové banky.

Kladenská místní organizace Pirátů otevírá za účasti předsedy České pirátské strany Ivana Bartoše nové komunitní centrum, které bude sloužit členům jako kancelář a občanům města jako komunitní centrum. Kladenské Pirátské Centrum pod zkratkou KlaPiCe veřejnost najde na adrese Generála Klapálka 1568. Slavnostnímu otevření bude od 16 hodin předcházet swap oblečení, hraček a potřeb pro děti, během kterého si mohou lidé odnést věci potřebné či naopak zbavit se věcí nepotřebných. Na otevření bude navazovat neformální setkání s kandidátkou do Senátu Adélou Šípovou a kandidátkou do krajského zastupitelstva Lucií Cirkva Chocholovou.

> „V rámci centra bude obyvatelům Kladna sloužit pravidelná bezplatná právní poradna. Centrum bude dále sloužit jako výdejní místo potravinové banky. Cílem potravinové banky je zmírnit dopad ekonomických potíží, do kterých se mnozí obyvatelé Kladna dostali či dostanou,“ uvedla Adéla Šípová.

Adéla Šípová je matkou pěti dětí a celý profesní život se zabývá advokacií. V době koronavirové krize provozovala bezplatnou právní poradnu a podala trestní oznámení na podvodné e-shopy s rouškami. Jejími hlavními tématy je kontrola hospodaření s penězi vybranými na daních, otevřenost úřadů a ohleduplnost k životnímu prostředí. Lucie Cirkva Chocholová kandiduje za Piráty do krajského zastupitelstva pracuje jako muzejní edukátorka. Jejím stěžejním tématem je svobodná kultura.

