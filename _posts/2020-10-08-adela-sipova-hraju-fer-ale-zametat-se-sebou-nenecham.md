---
category: blog
layout: post
date: 2020-10-08
#published: false
tags: Kladno senátní_volby
title: 'Adéla Šípová: Hraju fér, ale zametat se sebou nenechám'
description: 'Kladno senátní_volby'
author: Adéla Šípová
#authorId: jakub.vaclavovic
image: posts/2020/adela-2-kolo.jpg
---

Milí přátelé, vážení sousedé,

po celou dobu se soustředím na svou pozitivní kampaň. Mám tým úžasných dobrovolníků, kteří mi celou dobu pomáhají a podporují mě. Pomáhají mi prezentovat můj program a to, co chci v Senátu dokázat a jakým způsobem k tomu dojít. Věřím, že vaši důvěru a hlasy jsem získala trpělivou prací a právě tímto přístupem. 

Před prvním kolem byla kampaň slušná a věcná. Nyní mě ale nemile překvapilo, jaké množství lživých a zavádějících příspěvků se objevilo ze strany protikandidáta. Zprvu jsem na ně neměla v plánu reagovat, ale včera byla pokořena poslední hranice. Na Kladně se začaly šířit lživé pomluvy, které zasáhly svou formou i moje děti. K pomluvám o své rodině a dětech se vyjadřovat nechci, ale ráda bych zde zopakovala některé skutečnosti.  

Není pravda, že žiji někde jinde. Od mala jsem žila v Dolanech. Na Kladně jsem vystudovala gymnázium, vdala jsem se tu a přestěhovala do Doks, kde od té doby s manželem a dětmi spokojeně žijeme. Moji sousedé mě znají, dali mi u nás doma na Doksích přes 43 % hlasů a já jsem jim za to fakt moc vděčná. Na Kladně máme advokátní kancelář a na Kladně také vedu bezplatnou právní poradnu pro lidi zasažené koronakrizí. Založila jsem Nadační fond potravinové pomoci pro seniory a matky samoživitelky. Snažím se využít i svých bohatých zkušeností advokátky. Například když jsem na jaře podala trestní oznámení na “šmejdy” s podvodnými e-shopy s rouškami, kteří okradli spoustu lidí. Myslím, že Kladensko i problémy mých sousedů znám také velmi dobře. 

Jedna z nepravd se týká chalupy, kterou máme v Nové Pace. Před časem jsme uvažovali, že bychom mohli rozšířit působnost naší advokátní kanceláře i tam. Proto tam mám také uvedenu adresu provozovny, pracuji však na Kladně. Momentálně jsem praxi maximálně utlumila, abych se mohla naplno věnovat kandidatuře a bezplatné právní pomoci lidem v korona-poradně. Pokud se senátorkou opravdu stanu, předám své kauzy manželovi a budu se plně věnovat práci v Senátu. Chci být senátorkou na plný úvazek a nekumulovat funkce, jak je tomu u některých politiků zvykem.

Další ze lží a pomluv, které se proti mě začaly šířit se týká mého postoje k migraci. Bezpodmínečně si stojím za tím, že lidé si musí umět pomáhat. Proto když jsem před více než pěti lety viděla těžkou situaci lidí vyhnaných ze svých domovů, musela jsem to ze sebe dostat. Postupem času se ale jasně ukázalo, že kvóty nejsou funkční řešení problému, před kterým jako společnost stojíme. Bezprostřední pomoc každému je naší povinností, ale z dlouhodobého hlediska lidem postiženým válkou či ekologickou katastrofou pomůžeme nejlépe jinak. V této věci se ztotožňuji se stanoviskem pirátů k migraci.

Chci vás vyzvat: nenechte se otrávit a pojďte tento pátek nebo sobotu volit. Je vidět, že ještě nemáme vyhráno. Teď je to na nás. Věřím, že to společně dokážeme. Hlasovací lístky dostanete tentokrát až ve volebních místnostech. 

Myslím, že nastal čas těmto praktikám vystavit nejen na Kladensku stopku.

Vaše Adéla Šípová
