---
category: blog
layout: post
date: 2020-10-08
#published: false
tags: Kladno senátní_volby rozhovor
title: 'Adéla Šípová: Ve druhém kole rozhodne naděje, že se dají věci dělat poctivě'
description: 'Kladno senátní_volby rozhovor'
author: Vaše Kladno
#authorId: jakub.vaclavovic
image: posts/2020/adel.jpg
---

Na vlnách pozitivní kampaně a snahy ve změnu politické kultury na Kladně doplula do druhého kola senátních voleb v kladenském obvodu Pirátka a patriotka Adéla Šípová. Čerstvě čtyřicetiletá advokátka chce v Senátu zúročit své zkušenosti s pomocí potřebným a zasadit se o hospodárné nakládání s veřejnými prostředky.

**Překvapil vás výsledek prvního kola?**

Dokonce příjemně překvapil. Za tak silnou podporu jsem opravdu moc vděčná. Je vidět, že volební výsledek je nutné poctivě odpracovat. A to nejen v kampani, která je úžasná a do které se zapojily desítky dobrovolníků. Velký kus práce jsem se svými kolegy odvedla už dříve. Jsem Kladenská patriotka. Na Kladně vedu bezplatnou právní poradnu pro lidi zasažené koronakrizí. Založila jsem potravinovou banku pro seniory a matky samoživitelky. Snažím se využít i svých bohatých zkušeností advokátky. Například když jsem na jaře podala trestní oznámení na šmejdy s podvodnými e-shopy s rouškami, kteří okradli spoustu lidí. Je skvělé vidět, že si to lidé pamatují. Chci všem slíbit, že budu dál pomáhat i jako senátorka. 

**Získáte nebo jste již získala podporu některého z neúspěšných kandidátů?**

Oficiálně mě podpořili Jiří Dienstbier a Markéta Fröhlichová, ale přidávají se další politici, například nová středočeská hejtmanka Petra Pecková a Vít Rakušan z hnutí STAN nebo senátor Václav Láska. A v neposlední řadě i mnoho známých osobností. Jejich podpory si také velmi vážím.  

**Co podle vás rozhodne ve druhém kole?**

Naděje. Piráti, za které do Senátu kandiduji, mají nejprůhlednější financování kampaně. Na každou korunu je vidět. Za mnou nejsou velké peníze kmotrů a tunelářů, ale drobné příspěvky, a hlavně dobrovolnická práce. Nejsem stárnoucí vysluhující politička se spoustou afér z minulosti, mám energii a vím co trápí obyčejné lidi nejen na Kladně. Toto rozhodne – naděje, že se věci dají opravdu dělat pořádně a hlavně poctivě.  

**Překvapilo vás něco ve vaší kampani?**

Před prvním kolem byla kampaň slušná a věcná. Nyní mě ale nemile překvapilo, jaké množství lživých a zavádějících příspěvků se objevilo ze strany protikandidáta. Přiznám se, že mě osobně dost zklamal. 

**Co byste vzkázala voličům?**

Chci vyzvat všechny voliče: nenechte se otrávit a pojďte tento pátek nebo sobotu volit. Je vidět, že ještě nemáme vyhráno. Teď je to na nás. Věřím, že to společně dokážeme. Hlasovací lístky dostanete tentokrát až ve volebních místnostech. Vaše Adéla Šípová.

*rozhovor vyšel na [vasekladno.cz](http://www.vasekladno.cz/predstavujeme/12714-adela-sipova-ve-druhem-kole-rozhodne-nadeje-ze-se-daji-veci-delat-poctive)*
