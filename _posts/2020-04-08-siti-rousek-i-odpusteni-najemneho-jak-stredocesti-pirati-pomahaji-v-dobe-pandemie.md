---
category: blog
layout: post
date: 2020-04-08
#published: false
tags: covid19 piráti_pomáhají roušky ochranné_pomůcky komunální_politika
title: 'Šití roušek i odpuštění nájemného - jak středočeští Piráti pomáhají v době pandemie?'
description: 'covid19, piráti pomáhají, roušky, ochranné pomůcky, komunální politika'
author: Jana Skopalíková
authorId: jana.skopalikova
image: posts/2020/covid-pomoc.jpg
---

V souvislosti s nouzovým stavem vyhlášeným kvůli viru covid-19 je naše společnost nucena se potýkat s novými problémy, překážkami a výzvami, jako je nedostatek ochranných pomůcek nejen ve zdravotnictví, celoplošné domácí vzdělávání nebo zásobování pro nejohroženější skupinu, tj. pro seniory.
 
Jak se k celé situaci postavili Piráti ve Středočeském kraji a kde všude pomáhají?
 
**Šijeme roušky, rozvážíme štíty, přispíváme na plicní ventilátory**

Zdravotníci a další profese jsou v první linii a možnost jejich nakažení koronavirem je vysoká. Proto jsme se i my v hojné míře zapojili do šití roušek a v menším i do výroby a distribuce ochranných štítů. Středočeským pirátským rekordmanem, co se šití roušek týče, je Jana Skopalíková, místopředsedkyně kraje, která jich za 3 týdny šití má na kontě přes 700 ks. Její roušky putovaly do Benešova, Příbrami, Rakovníka, Berouna nebo Slaného, mimo Středočeský kraj pak také do Olomouce, Brna nebo Prahy. Roušky pomáhají v několika nemocnicích, na městském úřadu, v hospicu, charitě nebo na policii. **Piráti Brandýs-Stará Boleslav** ve spolupráci s městem šijí a distribuují roušky pro obyvatele starší 65 let, a to osobním roznosem do schránek, podobně jako **Piráti Benešov**, kteří kromě seniorů distribuují roušky i do lékáren a obchodů. **Piráti Kutná Hora** také organizují výrobu a distribuci roušek pro nejpotřebnější místa. Dodali již několik set roušek pro Kutnohorskou nemocnici a další potřebné. Do výroby a pomoci s distribucí se zapojili i **Piráti z Černošic**, povedlo se shromáždit a rozdat potřebným přes 1400 roušek, z čehož více než 500 ks ušili místní. Do této aktivity se zapojilo na 50 dobrovolníků. Roušky rozdávají i **Piráti Příbram** nejen v Příbrami, ale i okolí - např. do sociálních zařízení v Dobříši a Sedlčanech doručil Josef Bouše roušky a ochranné štíty pro personál. Adéla Šípová, kandidátka do Senátu za obvod Kladno, ušila se svými dcerami roušky pro stavební firmu nebo Domov pro seniory TGM v Berouně. Do šití roušek se zapojuje také zastupitel Tomáš Zmuda z Jinočan se ženou, kde úřad rozdal přes 600 roušek seniorům, Vilém Nájemník v Poděbradech nebo rodina Jana Čáhy z Jílového pomáhající místnímu sociálnímu zařízení. Kromě toho jsme pro vás natočili sérii krátkých [videonávodů](https://stredocesky.pirati.cz/aktuality/vse-o-rousce-snadno-a-rychle-jak-ji-usit-prat-a-nosit.html) - jak si ušít roušku, jak o ni pečovat a jak ji správně nosit a odkládat. Videa můžete shlédnout zde.

Na zásobení středočeské záchranky ochrannými štíty a respirátory se aktivně podílel i náš odborník na zdravotnictví Petr Tomáš, který se k situaci na začátku nouzového stavu, kdy byla situace s ochrannými pomůckami nejhorší, vyjádřil takto: 
> "Na záchrance je běžné, že několikrát za den opouštíte nedojedené jídlo, nedopitou kávu a spěcháte někomu na pomoc. Dnes je vše jinak, středočeští záchranáři opouští nedošité roušky. Nedostatek ochranných pomůcek je na středočeské záchrance alarmující a nutí zaměstnance improvizovat. Totálně selhalo krizové plánování státu, kraje i samotné středočeské záchranky, kterou už někteří zaměstnanci přejmenovávají na záchranku „středověkou“."

Někteří **středočeští Piráti** se zapojili také do veřejné sbírky na výrobu plicních ventilátorů CoroVent, při které Češi vybrali 10 milionů korun za jediný den. Na výrobě ventilátoru pracuje tým napříč celou republikou složený z odborníků z technologických firem z aktivity COVID19CZ, vědců z Fakulty Biomedicíny ČVUT, špičkových doktorů z ARO a nejpružnějších výrobců vyvíjejících podobné přístroje.
 
**Pomáháme seniorům**

Pomáháme i ohroženým skupinám obyvatelstva, hlavně osamělým seniorům a jiným nemohoucím občanům. V **Kutné Hoře** a **Kolíně** nabízíme pomoc s roznosem nákupu léků, potravin a drogerie. **Piráti v Brandýse** se zapojili do nákupu potravin pro matky s dětmi azylového domu při výpadku potravinové banky. Seniorům v **Příbrami** pomáhá náš zastupitel Tony Schejbal a Simona Luftová, v **Berouně** se aktivně zapojuje David Hösl a v **Jílovém u Prahy** Jan Čáha. V **Benešově** byla ve spolupráci s radou města zřízena speciální linka nejen pro seniory a dobrovolníky, ale nabízí i pomoc zdravotně postiženým, chronicky nemocným a maminkám na mateřské dovolené, kde se zapojují naši členové Jan Lička, který dělá koordinátora všech dobrovolníků, Václav Kubaljak a David Řejha. Klára Kocmanová pomáhá také s venčením psů.

**Myslíme na podnikatele a občany**

V Benešově a Kutné Hoře, kde máme zastoupení v radě města, byla schválena některá nová opatření jako pomoc v současné situaci. V **Benešově** Rada města odsouhlasila odpuštění nájemného v městských prostorách v době jejich uzavření a také umožnila občanům parkování zdarma po celém městě. V **Kutné Hoře** bylo schváleno odpuštění tříměsíčního nájmu živnostníkům a podnikatelům, kteří sídlí v městských prostorách a současně byli vyzváni soukromí pronajímatelé ke vstřícnosti a možnosti dohody se svými nájemci. I zde byl dočasně zrušen poplatek za parkování na území města a došlo k zajištění bezplatného provozu MHD. Byly také vytvořeny tzv. rouškovníky, kde si občané mohou vyzvednout nebo darovat roušku. Obě města informují též občany pomocí Mobilního rozhlasu a dezinfikují vytipované lokality.

**Sbírka notebooků pro potřebné a pirátské centrum v Nymburce**

**Piráti Kladno** spustili sbírku starších, avšak stále funkčních notebooků s výzvou: Daruj starému notebooku nový život. Na svém profilu na Facebooku k výzvě píší: "Naším cílem je z vyřazených notebooků udělat funkční stroje umožňující dnes tak podstatný pohyb v on-line prostředí. Vlastní aktivitou a ve spolupráci s poskytovateli sociálních služeb je pak dostaneme k lidem, kteří jej využijí - studentům, rodinám s více dětmi, lidem v pracovní nejistotě." Pokud byste se chtěli také zapojit, pište na kontakt: jakub.vaclavovic@pirati.cz. Piráti v Kladně také usilují o otevření poradny pro občany, kteří se pravděpodobně dostanou v souvislosti s koronavirovou pandemií do ekonomických potíží a také výdejní místo potravin z potravinové banky.

**Piráti Nymburk** otevírají nové pirátské centrum s názvem PikNyk, které má také fungovat jako sběrné místo pro roušky a další předměty vhodné pro boj s covid-19. Své dary můžete po domluvě s Petrem Procházkou (petr.prochazka@pirati.cz) nosit na adresu Nerudova 697/1, Nymburk, kde PikNyk sídlí.

**COVID19CZ**

Pirátský zastupitel v Brandýse-Staré Boleslavi Patrick Zandl se aktivně účastní práce v rámci komunity COVID19CZ (https://covid19cz.cz/) a pomáhá koordinovat projekty jako Štíty pro zdravotnictví od Prusa Research, Infolinka 1212 pro všechny, kdo mají dotazy k nákaze COVID-19 a potřebují pomoc; linka byla za pomoci komunity spuštěna během rekordních 24 hodin. A také systém Chytrá karanténa, který vede ke včasnému zachycení, testování infekčního onemocnění COVID-19 a izolaci v karanténě co největšího počtu potenciálně nakažených osob. Součástí toho je ve spolupráci s nakaženými vytipování kontaktů, na které mohli přenést virus.

**Trestní oznámení na nepoctivý e-shop**

Kandidátka do Senátu Adéla Šípová podala trestní oznámení proti nepoctivému e-shopu s rouškami. Pachatel nejenže využil aktuálního strachu zákazníků, kteří mu za nedodané zboží zaplatili předem, neváhal k tomu také zneužít fotografie bývalé první dámy Dagmar Havlové. 
> "Trestní oznámení v souvislosti s nepoctivým e-shopem s rouškami bylo postoupeno Okresnímu státnímu zastupitelství v Semilech. Od jeho podání nám do dnešního dne dorazilo na stovku e-mailů od dalších podvedených zákazníků. Zvažujeme tedy rozšíření trestního oznámení, příp. podání nových, protože nepoctivé e-shopy zatím jedou dál. Určitě to tak nenecháme!" 

říká Adéla Šípová, která se s touto problematikou dostala i do [Seznam Zpráv](https://www.seznamzpravy.cz/clanek/e-shop-lakal-na-rychle-dodani-rousek-chlubil-se-navic-fotografii-havlove-95446?fbclid=IwAR2VsmqpsvJ3GAmih9exstw0Rn2iTTn8bmi31byc2cQKmjcrWFmXxFbDWQA) nebo [Deníku](https://www.denik.cz/z_domova/pirati-koronavirus-pandemie-rousky-20200325.html?fbclid=IwAR0clPQcS_QKobNeD0OAlYXqF5QRGpbtyiD7BsTrMK-RMSBOJOyrMostCho).

**Přesunutí odběrového místa v Benešově**

Na základě stížností občanů a zaměstnanců polikliniky, před níž bylo původní stanoviště odběrového místa testujícího pacienty na COVID-19 v Benešově, odeslala Rada města otevřený dopis hejtmance a krizovému štábu Středočeského kraje. 
> "V dopise jsme požádali o přehodnocení rozhodnutí o umístění odběrového místa v poliklinice v centru Benešova a nabídli jim jiný vhodnější prostor, a to na parkovišti u plaveckého bazénu, v blízkosti krajské hygienické stanice.  Do dvou dnů krizový štáb změnil své rozhodnutí a již za čtyři dny bylo otevřeno odběrové místo na námi navrženém místě,"

říká Daniel Netušil, radní za Piráty. V poliklinice pracovníci odběrové stanice sdíleli toalety s veřejností, byla zde neoddělená vzduchotechnika a nedala se na tomto místě zajistit bezpečnost občanů.
  
Na závěr bych chtěla moc poděkovat všem, kdo se aktivně zapojují ať už v rámci své práce nebo ve svém volném čase. I malá pomoc se počítá.Jste skvělí a společně to zvládneme!
 
Chcete se zapojit, ale nevíte jak? Chcete se přidat k nějaké již fungující skupině, abyste nebyli na všechno sami? Kontaktujte naši koordinátorku Kláru Kocmanovou (+420 778 111 488; klara.kocmanova@pirati.cz) a společně něco vymyslíme.
