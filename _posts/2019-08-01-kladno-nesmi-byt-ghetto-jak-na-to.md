---
category: blog
layout: post
date: 2019-08-01
#published: false
tags: sociální_politika Kladno
title: 'Kladno nesmí být ghetto – jak na to?'
description: 'sociální politika, Kladno'
author: Jakub Václavovič
#authorId: jakub.vaclavovic
image: posts/2019/ghetto.jpg
---
**Je „bezdoplatková zóna” tím správným řešením?**

Kladno je město, ve kterém je problematika sociálně vyloučených lokalit velmi živá. Daří se zde nejen obchodu s chudobou či lichvářům, ale svoji tradici zde mají i hazardní zařízení, která jsou naštěstí dnes již na ústupu díky regulacím ze strany státu i města.

Jedním z výrazných problémů Kladna v sociální oblasti bylo do poloviny března platné opatření obecné povahy vymezující celé město jako zónu, v rámci které po přestěhování nebo vypovězení nájmu nebude možné získat doplatek na bydlení, tzv. bezdoplatkovou zónu. Nástroj, který měl být použit jako forma nátlaku na provozovatele ubytoven a zamezení tvoření sociálně vyloučených lokalit, některá města využila jako plošné opatření. Jestli oprávněně nebo ne již několik měsíců řeší ústavní soud a krajské úřady. Ten středočeský má jasno – opatření zrušil. Město se nyní vyslovuje, že opatření zavede znovu, tentokrát však pouze na konkrétní lokality.

Doplatek na bydlení je pro některé rodiny jediným způsobem, jak si udržet bydlení, a to navzdory tomu, že kvalita bydlení na ubytovnách není valná. Komerční trh s bydlením však pro některé jednotlivce a rodiny není dosažitelný a ubytovny tak zůstávají posledním záchytným bodem před životem na ulici. Důvodů je více – nedostatečné příjmy, exekuce i rasová diskriminace, která se nevyhýbá ani pracujícím a řádně žijícím Romům.

Rozhodnutí krajského úřadu o zrušení aplikování „bezdoplatkové zóny“ na celém území města vítáme, neboť podle nás je takové opatření ve své podstatě jen jakousi zástěrkou, jež ve skutečnosti nepřináší žádné řešení problému vyloučených lokalit. A vlastně ani nemůže. Podívejme se, co ve skutečnosti vyhlášení „bezdoplatkové zóny“ znamená. Všichni lidé závislí na doplatku na bydlení musí zůstat tam, kde jsou, jinak by o doplatek přišli. Lidé žijící v sousedství ubytoven se poté potýkají s problémy s tím spojenými a nemají žádný výhled, že se situace kdy zlepší. Problém se zakonzervuje pod pokličku, kde schovaný dále bobtná. Situace na stávajících ubytovnách se pozvolna zhoršuje a není z nich úniku. 

Těsně před Vánoci jsme sdíleli sbírku Člověka v tísni pro rodiny a jednotlivce, kteří byli před svátky nuceni opustit ubytovnu Na Kopečku v Kladně. Důvodem bylo přerušení dodávek pitné vody a následná výpověď z bydlení. Kvůli opatření obecné povahy byla cesta obyvatel z ubytovny k jinému bydlení velmi krušná. Někteří obyvatelé ubytovny tedy radši zvolili přestěhování mimo Kladno a museli tak zpřetrhat své dosavadní sociální vazby. Vytlačení chudých do jiných měst ale nic neřeší, naopak zhorší jejich situaci a přenese problém jinam. Ti, kteří pracují, o práci nejspíše přijdou a všichni také přijdou o kontakty, které je mohou držet nad vodou. 

**Zavádění tzv. bezdoplatkových zón povede k vytlačování lidí do míst, kde budou ještě více závislí**

"Zavádění 'bezdoplatkových' zón povede k vytlačování chudých lidí z rezidenčních částí měst do míst, kde budou ještě více závislí na byznysmenech s chudobou. Jejich sociální a ekonomická situace se ještě zhorší – nebudou se oddlužovat, nevrátí se do legální práce, přijdou o dávkovou podporu. Jediným výsledkem bude, že se ještě více propadnou do chudoby, a stanou se pro své okolí ještě nepřijatelnějšími," upozornil Martin Šimáček, ředitel Institutu pro sociální inkluzi pro server zpravy.tiscali.cz 8. listopadu 2017, tedy již v době, kdy se s vyhlašováním tzv. bezdoplatkových zón začalo. 

Byznys s chudobou je nepříjemným jevem, který je třeba řešit. Nástroj typu bezdoplatkové zóny může fungovat podpůrně v tlaku na problémové majitele, nicméně náš sociální systém potřebuje skutečně komplexní řešení, které jde k příčinám problému. Kromě přenastavení systému dávek (mnoha lidem v exekuci se z důvodu srážek pracovat vůbec nevyplatí), je jedním z možných řešení i rozvoj sociálního bydlení.

Rozvoj sociálního bydlení je jednou z pirátských priorit v oblasti sociálních věcí. Jak ukazují závěry vědeckých studií i zkušenosti z Brna, jako velmi dobrý nástroj řešení problematiky sociálního bydlení se jeví bydlení formou „housing first“. Podstatou metody je poskytnout lidem bez domova standardní bydlení a současně jim poskytnout pomoc dle jejich individuálních potřeb. Metoda vychází z toho, že aby člověk mohl kvalitně žít, vychovávat děti a chodit do práce, je stabilní bydlení zcela nezbytné. Jít tímto směrem však vyžaduje dlouhodobou práci a mnoho trpělivosti. Město Kladno bohužel vědomě promeškalo grantovou výzvu, jež by umožnila financovat sociální bydlení až z 90 % z regionálního operačního programu. Život jde však dál a my vyvineme veškeré úsilí pro to, aby se jednou i Kladno dokázalo k problému sociálního vyloučení postavit čelem a nabídnout přístup, který povede k dlouhodobým pozitivním změnám.
